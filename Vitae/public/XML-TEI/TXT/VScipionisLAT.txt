Vita Scipionis 

1.1 [121r] Cornelio Scipioni, qui primus nomine uictae a se gentis Africanus est dictus, patrem fuisse constat Publium Scipionem, uirum patritium ex nobilissima Corneliorum gente, cum quo primum Romano imperatore Hannibal Poenus signa in Italia contulit. 2 Is, cum multas esset in Hispania uictorias consecutus resque gessisset memoratu dignas, demum quodam praelio aduersus hostes initio dum sese offert, ubi plurimus labor plurimum periculi erat, subito perculsus ictu occiditur. Simili pene casu Cn. Scipio, eius frater, paucis post diebus fortiter pugnans interiit. 3 Amboque ii imperatores praeter rerum gestarum nomen, magnum quoque fidei temperantiae uirtutis desiderium non modo militibus suis qui superfuere, sed etiam Hispanis gentibus reliquerunt. 4 At uero Cn. Scipionis P. Cornelius Nasica filius fuit, uir consularis triumphalisque, qui adolescens cum esset pro accipienda matre Idea in tota ciuitate est uir optimus iudicatus. 2.1 Publii autem filii fuere Scipiones duo egregia sine dubio proles, quorum alterum ob Asiam deuictam Asiaticum, alterum uero domitorem Africae ob memorabiliem uictoriam de Hannibale et de Poenis, ut supra diximus, Africanum appellant, 2 de quo haec scribenda suscepimus, non tam ut eius nomen a Graecis Latinisque scriptoribus celebratum his litteris fieret illustrius, quam ut rerum gestarum series et domestica disciplina esset nostra opera in oculis hominum collocata, quam ueluti imaginem praeclarae uirtutis imperatores et duces cum intuerentur, imitatione dignissimam iudicarent.
3.1 P. Cornelius Scipio iam inde a pueritia cum eximiae indolis et summae uirtutis specimen prae se ferret, sub auspicio patris coepit disciplinis militaribus erudiri. 2 Ductus est enim in castra initio Secundi Punici belli .VII. et .X. agens annum, ac breuis

 temporis spatio factum est, ut magnam laudem a summo uiro et ab exercitu consequeretur, equitando uigilando omnia militari labore tolerando. 3 Ea insuper documenta animi atque ingenii dedit, ut gratiam simul adipisceretur et admirationem gentium commoueret. 4 Nam equestri praelio quod ad Ticinum amnem P. Cornelius consul cum Hanniable commisit, interfuisse Scipionem constat, proditumque memoriae a quibusdam auctoribus est, Cornelium patrem Saucium ac prope ab hostibus circumuentum a Scipione filio iam tum pubescente fuisse seruatum. 5 Eo deinde tempore quo apud Cannas cum magna calamitate ac prope pernicie Romani imperii certatum est, cum ad decem milia hominum Cannusium perfugissent et omnes uno ore Apio Pulchro, qui proxime aedilis fuerat, P. Cornelio admodum iuueni imperium detulissent, declarauit Scipio quanta sibi uirtus quantaque animi magnitudo inesset. 6 Nam quibusdam iuuenibus de relinquenda Italia agitantibus in consultantium caetum prorupit ac, stricto gladio, iurare omnes coegit se rempublicam non deserturos.



4.1 Haec aliaque eiusdem generis magnitudine quadam animi atque ingenii ab eo iuuene edita populum Romanum compulerunt, ut ei supra aetatem supra etiam consuetudinem magistratus curamque maximarum rerum deferret. 2 Quippe ante legitimum tempus aedilitatem petens etsi tribuni plaebis aduersarentur, quia nondum satis annorum esset, peruicit tamen ut per tribus duceretur atque extemplo frequentibus suffragiis quiritum aedilis curulis est declaratus.

5.1 Cum uero pater patruusque duo egregii imperatores breui interuallo in Hispania cecidissent, curandumque a populo romano esset, ut aliquis dux singulari uirtute in eorum locum succederet, nemo reperiebatur, qui ad hoc graue et periculosum bellum post tantorum imperatorum interitum proficisci auderet. 2 Itaque habitis comitiis ut proconsul crearetur, cum caeteri reipublicae principes

 in tanta facultate silerent, unus Scipio .IIII. et uiginti annos natus in medium [121v] prosiliens ingenti fiducia professus est se hoc munus libenti animo suscepturum.

6.1 Hac fortissimi iuuenis audita uoce nulla mora interposita est, quin incredibili studio suffragiorum imperium in Hispaniam Scipioni decernerent. Sed paulopost secum reputantes quirites aduersus quos Poenorum duces et in quibus regionibus bellum gerendum esset, uix censebant fieri posse, ut imbecillitas aetatis tantam grauitatem rerum sustineret. Quare momento temporis quasi iam decretae rei centurias poeniteret magna animorum commutatio facta est. 2 Quod ubi animaduertit Scipio, statim aduocata concione sic de aetate sua ac de bello quod gerendum erat disseruit, ut ad se unum intuendum omnes audientes conuerteret, et ad pristinam spem bene gerendae rei populum Romanum animi aliisque uirtutibus uehementer excellens, sed praestans etiam pulchritudine oris et totius corporis forma conspicuus laeta atque hilari fronte, quae plurimum ualent ad gratiam hominum conciliandam.7.1 Habebat et in gestu et in motu summam dignitatem, ad haec animi bona muneraque naturae cum militaris accederet gloria dubium erat gratior ne gentibus domesticis uirtutibus an mirabilior bellicis artibus foret. 2 Imbuerat etiam animos multitudinis superstitione quadam, quod singulis diebus ex quo uirilem togam sumpserat, in Capitolium ascendere ac sine arbitris aedem ingredi consueuit, ut crederent homines 

sicut iam multo ante Numam Pompilium ab Aegeria nympha, sic etiam archana quaedam in templo doceri, quae caeteris non essent communia. 3 Praeterea ut olim de Alexandro Macedonum rege, sic ea tempestate de Scipione quidam finxisse uidentur anguem in cubiculo matris frequenter uisam.



8.1 Caeterum iis omissis P. Scipio ex Italia decedens cum decem milibus peditum .XXX. nauium classe, omnes autem quinqueremes erant, in Hispaniam proficiscitur ac paucis diebus, ad emporia delatus, copias exponit terrestrique itinere Tarraconem concedit. 2 Ibi concilio indicto legati ex sociis urbibus frequentes conuenere, qui comiter benigneque accepti grata responsa domum rettulerunt.

9.1 Post hac Scipio ingenti cura ad futurum bellum intentus commodissimum esse statuit reliquias ueteris exercitus, quae uirtute L. Martii seruatae erant, suis copiis adiungere. 2 Nam post duorum Scipionum interitum, cum Hispaniae prope amissae, Romanae legiones fusae fugataeque essent, unus L. Martius Romanus eques, collectis duorum exercituum reliquiis, praeter omnium spem exultantes uictoria hostes contriuit bellumque in Hispania aduersus tres Poenorum duces incredibili uirtute industriaque sustinuit. 3 Ad has igitur copias quae in hybernis constitutae erant, cum uenisset Scipio, excitati sunt omnium animi ad spem bene gerendae rei, et ueterum imperatorum memoria renouata ut nemo miles esset qui iuuenem intuendo explere desiderium posset. 4 Ipse uero collaudatis militibus, quod de republica non desperassent, ante omnes L. Martium in praecipuo honore habuit, ut ostenderet uirum qui suis uirtutibus confideret, alterius gloriae non inuidere.


10.1 Exacta hyeme cum nouum ueteremque exercitum ex hybernis deduxisset, omnium primum Carthaginem Nouam oppugnare constituit. Nulla enim ex Hispanis ciuitatibus opulentior habebatur, nulla commodior erat ad bellum terra marique gerendum. 2 Quin etiam Carthaginensium duces omnem apparatum belli et quicquid precio dignum habebant, in hanc urbem congesserant. Eam quoque ac eius arcem ualidis praesidiis munierant. 3 Ipsi uero ne tribus una regio premeretur, diuersa petierant loca, nihil minus eo tempore quam Carthaginis oppugnationem timentes. 4 Scipio iam omnibus necessariis comparatis ad eam obsidendam cum omni exercitu profectus terra marique urbem aggreditur. Negocium arduum et diuturnum apparebat futurum, quod urbs munita erat et defensores ita animati, ut non modo tueri Carthaginis moenia, sed etiam erumpere in hostem et castra Romanorum aggredi auderent. Verum multa interdum quae uiribus superati non possunt, ingenio conficiuntur.



11.1 Compertum habebat Scipio stagnum, quod haud procul abest a Carthaginis moenibus aestu maritimo decrescere et uado ea parte transiri posse, unde ad murum facilius esset accessus. 2 Tali occasione, qua nulla maior ad capiendam Carthaginem dari poterat, utendum ratus, cum tempus commodum uisum est, expediri acies et distributis [122r] copiis urbem uehementius quam unquam antea oppugnari iubet. 3 Ipse interim fortissimorum uirorum manum deligit, quibus imperat superato stagno in murum ab ea parte, quae minime suspecta erat euadant. 4 At hi quibus negocium datum est, prospere traiecto stagno, cum ex alia parte urbis acerrime pugnaretur, locum quem petebant neglectum inueniunt, celeriterque scandentes murum hostes a tergo adoriuntur. 5 Oppidani et externi praesidii milites, quibus tantum repentini periculi praeter opinionem acciderat extemplo moenia deserunt, ancipitique pauentes malo se in

 fugam coniiciunt. 6 Instant tergis Romani, subitoque urbem capiunt diripiuntque, ubi ingens praeda et omnium rerum quae ad bellum usui erant summa est facultas inuenta.

12.1 Scipio ob bene nauatam operam collaudatis donatisque militibus cum ei qui primus murum ascenderat, muralis corona danda esset et contentio inter duos milites orta omnem prope exercitum in certamen traxisset. 2 Extemplo concione aduocata compertum se habere dixit ambos pariter murum ascendisse atque ambos coronis muralibus donandos esse. Quo factum est, ut omnis contentio quae iam ad summum peruenerat, tolleretur. 3 Post haec obsides quorum in ea urbe ingens copia erat, ciuitatibus Hispaniae restitui iussit, ex quo maxime humanitatis et claementiae nomen sibi comparauit, multosque populos hac indulgentia mouit, ut ad Romanum redirent a Punico imperio.

13.1 Sed omnium primum eius famam et beniuolentiam auxit id quod a cunctis scriptoribus ut summae uirtutis exemplum celebratur. Adducta est enim in conspectum imperatoris una ex captiuis uirgo longe ante alias specie ac pulchritudine insignis. 2 Hanc et Scipio custodiri diligentissime et seruari integerrime iussit, pauloque post cum desponsatam comperisset Luceio principi Celtiberorum, sponso ad se accito (is adolescens erat) integram inuiolatamque restituit. 3 Res est profecto celebranda litteris et ipse Scipio dignus ut tantae mansuetudinis et continentiae ab omnibus scriptoribus ferat fructum. 4 Huius beneficii memor Luceius, cum liberalitatem modestiam et singularem in omni genere uirtutis praestantiam Romani ducis per suos populos diuulgasset.





14.1 Paulo post cum magna equitum manu in Romanorum castra rediit. Carthaginensium duces Mago Hasdrubal Barchinus et alter Hasdrubal Gisgonis filius Carthagine Noua amissa, 2 etsi non ignorabant quantum ad opinionem gentium et summam uniuersi belli esset detrimenti acceptum, tamen rem primo tegere, deinde uulgata extenuare uerbis quoad poterant nitebantur. 3 Scipio uero multis populis principibusque Hispanis, inter quos duo reguli Mandonius et Indibilis fuere sibi adiunctis, constituit animo in ea loca iter facere, quibus in locis Hasdrubalem Barchinum esse audiebat, ut prius cum eo quam Mago et alter Hasdrubal se ei coniungerent decertaret.

15.1 Hasdrubal Barchinus prope flumen Besuliam habebat castra, auidus et ipse certaminis et suis copiis satis fidens, uerum ubi appropinquare Scipionem cognouit, ex planitie in tumulum quemdam satis natura munitum sese recepit, 2 quem insecutae Romanae legiones nullam moram interponendam putarunt, quin cedenti instarent hosti et primo aduentu castra adorirentur, non secus quam si una expugnaretur urbs, circa castra pugnatum est. 3 Carthaginenses natura loci et necessitate, quae etiam ignauos excitare solet, fidentes impetum hostium sustinere nitebantur. Romani econtra spe et audacia pleni acriter dimicabant, atque eo magis quod in conspectu Scipionis atque omnis exercitus res gerebatur, ut nullum paulo fortius factum latere posset. 4 Itaque non prius remissa oppugnatio est quam omni conatu annixi Romani uallum superarunt, pluribusque locis castra irrumpentes in fugam compulerunt Poenum. Hasdrubal uero dux priusquam castra in potestatem Romanorum uenissent, cum paucis militibus fugit.

16.1 Hoc praelio facto Scipio consuetudine sua omnis captiuos Hispani generis ad se uocari et sine precio dimitti iussit. Adolescentem ex his regii generis Masinissae nepotem comiter benigneque acceptum ad Masinissam remisit, magnificentissima quoque adiecit dona, ut ostenderet imperatorem exercitus non minus liberalitate et domesticis uirtutibus, quam bellicis artibus ornatum esse oportere. 2 Est enim belli finis uictoria, cuius fructus maxime in liberalitate claementiaque consistit. Hinc ducum gloria, hinc imperatoriae laudes emanant, ut in praesentibus accidit rebus. 3 Nam Hispanorum multitudo quae ibi frequens aderat, hanc indulgentiam Romani ducis admirata contineri non poterat, quin eum honoris et uirtutis gratia appellaret regem. 4 Sed Scipio hanc uocem Romanis auribus insuetam subito oppressit, nec eum titulum sibi tribui passus est, quem optimorum ciuium consuetudini et Romanae libertati aduersum esse sciebat. 5 Hortatus est tantum Hispanas gentes, ut si in referenda gratia memores esse uellent, fidem in populum Romanum [122v] beniuolentiaque seruarent.

17.1 Dum haec a Scipione gerebantur, interim alii duo Carthaginensium duces accepto nuncio male gestae ad Besulam rei iungere copias properarunt, pauloque post Hasdrubali Barchino se coniunxerunt, ut comuni consilio de summa belli decernerent. 2 Itaque inter se collocuti post longam disceptationem in ea sententia conuenere, ut Hasdrubal Barchinus in Italiam ubi Hannibal frater et caput belli erat transiret, Mago uero et alter Hasdrubal in Hispania remanerent, supplementum a Carthagine peterent, nec prius cum imperatore Romano signa conferrent, quam undique conuocatis auxiliis ingentes copias contraxissent. 3 Post haec petente Italiam Hasdrubale, missus est ex Africa in eius locum imperator Hanno, quem primo aduentu Celtiberiam concitantem Marcus Scyllanus iussu Scipionis aggreditur, praelioque commisso superat capitque.



18.1 Erat una urbs, quam incolae regionis Oringem appellant, opulentissima sane et acommodatissima ad renouandum bellum. Ad hanc oppugnandam cum parte copiarum missus Lucio Scipio locum munitiorem inuenit, quam ut primo impetu capi posset. 2 Itaque corona circundedit urbem, paucisque diebus expugnatam direptamque in potestatem redegit. Instabat iam propinqua hyems et tempus admonere uidebatur, hyberna utrique peterent. 3 Quare his rebus prospere gestis, Scipio Tarraconem Mago et Hasdrubal Gisgonis filius se ad oceanum receperunt.

19.1 Sequenti aestate magna contentione renouato in ulterione Hispania bello Romani Carthaginensesque prope Besulam congrediuntur, iustaque acie praelium committunt, 2 in quo post longum certamen superior Scipio in fugam uertit hostes, magnoque numero eorum interfecto, neque sui colligendi, neque consistendi facultatem dedit, 3 neque prius uictoriae modum imposuit, quam Hasdrubal et Mago ex continenti pulsi Gades se recipere coacti sunt omnibus prope copiis amissis. 20.1 Erat in exercitu Carthaginensium Masinissa iuuenis magni animi magnique consilii, qui opportunitate capta clam cum Scyllano congrediendi primos aperuit ei amiciciae aditus, siue Scipionis liberalitate allectus, siue tempus uenisse ratus, in quo uictoribus Romanis adhaerendum censeret. 2 Hic est Masinissa, qui postea beneficio Romanorum potentissimus euasit Numidiae rex, ac multis in rebus populo Romano usui et adiumento fuit. 3 Caeterum eo anno, qui erat .XIIII. Secundi Punici belli foelici auspicio proconsulis Scipionis Hispania prima ex continentis regionibus uicta, postrema tamen in prouinciae forma redacta ab Augusto Caesare longo interuallo fuit.21.1 Scipio non contentus maximis rebus, quas breui tempore in Hispania gesserat, cum iam sibi Aphricam animo destinaret, commodissimum esse statuit Syphacem Massessulorum regem omni arte in Romanorum amiciciam trahere. 2 Itaque explorata uoluntate regis, cum non alienam a societate populi Romani comperisset, extemplo omnibus rebus postpositis duabus quinqueremibus in Aphricam contendit. 3 Veniebat a Gadibus eodem tempore Hasdrubal Gisgonis filius, ac ueluti ex composito hi duo clarissimi imperatores regem adierunt, certatim quisque pro sua republica amiciciam petituri. 4 Syphax hospitio ambos comiter benigneque accepit, operamque dedit ut pariter eadem mensa eodem cubiculo uterentur, ne alter alteri praelatus in honore uideri posset. 5 Tradunt Hasdrubalem praesentis Scipionis animum ingeniumque admiratum secum agitasse quantum periculi ex eo uiro suae ciuitati atque omni Aphricae immineret. Iuuenem enim acrem et summis uirtutibus praeditum, tum multis praeliis uictorem esse cernebat, nec in tam florenti aetate adduci posse credebat, ut pacem quam bellum mallet. 6 Suspicabatur etiam ne Syphax eius auctoritate et praesentia motus ad Romanos animum inclinaret. Nec iam eum fefellit opinio. 7 Nam Syphax etsi primo aduentu parem se utrisque praebens sermonem induxisset de finiendo inter Romanos Carthaginensesque bello, 8 tamen postea negante Scipione inconsulto senatu quicquam agi de pace posse posthabendum Hasdrubalem censuit, ac desiderio Scipionis obsecutus cum populo Romano foedus iniit.

22.1 Scipio, in Hispaniam reuersus, Iliturgium et Castulonem et quasdam alias ciuitates, quae populi Romani detrectabant imperium, partim ipse ui expugnauit, partim auspicio L. Martii in ditionem redegit. 2 Et ne tot tantisque rebus prospere gestis aliquod deesset letitiae genus, Carthaginem Nouam profecus ludos gladiatorum magnifico apparatu fecit, quibus non solum spectando, sed etiam pugnando multi clari uiri interfuerunt. 3 Sed ex Hispanis duo praeter alios insignes notabilitate principes Corbis et Orsua de regno inter se dissidentes eo die controuersiam finiere, altero eorum alterius manu interempto. Grauis spectantibus eorum dimicatio, grauior etiam [123r] quia patrueles erant mors interempti fuit.

23.1 Post haec Scipionem longe maiora quam ea quae gesserat meditantem aduersa ualitudo corripuit, cuius fama per Hispaniam uulgata, 2 et ut plaerumque fit sermonibus aucta ad spem nouarum rerum non solum Hispanas gentes, sed etiam Romanorum exercitum, quem ille ad Sucronem reliquerat concitauit. 3 Soluta primum militum disciplina imperatoris absentia fuerat, mox rumores de aegritudine eius et de periculo uitae in exercitum delati tantam seditionem motumque fecerunt, 4 ut quidam contempto tribunorum imperio iisque demum fugatis duos gregarios milites sibi crearent imperatores, qui non solum nomen imperii a uanis auctoribus delatum, sed etiam fasces et secures prae se ferre ausi sunt. 5 Adeo furor plaerunque et mala ambitio mortalium mentes exagitat. Nec quieuere Hispanae gentes, Mandonius praesertim atque Indibilis, qui affectantes Hispaniae regnum post expugnationem Carthaginis Nouae ad uictorem Scipionem defecerant. 6 Deinde Romanorum potentiam longe lateque diffusam, iniquo animo tolerantes aliquam nouandarum rerum occasionem quaerebant. Acceptis autem rumoribus non solum de morbo, sed prope etiam de morte P. Scipionis fideque adhibita extemplo exercitum compararunt, et Suesitanis qui socii et amici erant populi Romani intulerunt bellum.



24.1 Verum conualescente Scipione, ut ex fama eius mortis falso credita multiplex tumultus fuerat exortus, sic comperta ueritate rei territi sunt omnium animi, nec quisquam ausus est in nouandis rebus ulterius progredi. 2 Scipio magis externis bellis quam domesticis seditionibus assuetus, etsi militibus qui deliquerant grauiter succensendum putabat, 3 tamen ne dum irae indulget excesisse in puniendo modum existimari posset, de hac re ad consilium refert. 4 Maior pars in eos a quibus initium tumultus ortum erat, animaduertendum et reliquis ignoscendum censuit. Sic enim fieri posse ostendit, ut poena ad paucos, exemplum ad multos perueniret.



25.1 Hanc sententiam secutus Scipio extemplo exercitum seditionis auctorem ad accipiendum stipendium Carthaginem Nouam acciri iubet. Edicto paruerunt milites alii suam culpam, ut plaerumque sibi indulgent homines leuiorem rati alii Scipionis fraeti ingenio quod mite in puniendo esse compererant. 2 Dicere enim solitus fuit male se unum ciuem conseruare, quam mille hostes perdere. Vulgatum quoque erat alium Scipionis exercitum paratum esse in armis et aduentum eorum opperiri, ut omnes copiae simul iunctae aduersus regulos in Suesitanos ducantur. Quamobrem ex Sucrone discedentes, magna spe ueniae consequendae Carthaginem ueniunt.



26.1 Sed postridie eius diei, quo ubrem ingressi sunt, in forum uocati ac inermes consistere iussi armatis legionibus circundantur. Tum imperator Romanus tribunal ascendens uniuersae multitudini sese ostendit ea ualitudine eo uigore, qualis in pubescente aetate unquam fuerat, 2 concionem deinde habuit longe acerrimam et grauissimis querimoniis plenam, ut nemo miles ex inermi exercitu esset, qui aut a terra oculos erigere, aut dicentis uultum sustinere per pudorem posset. 3 Conscientia enim perpetratae rei ac suppliciorum metus terrebat animos, et optimi ducis praesentia noxiis pariter atque
 innoxiis ruborem incutiebat. Itaque tristi silentio torpebant omnia. 4 Postea quam finem dicendi fecit, principes seditionis in conspectum multitudinis perducuntur. Ibi uirgis caesi more maiorum securique percussi horribile spectaculum uisentibus praebuere.

27.1 His rebus ita compositis Scipio reliquisque militibus nouo sacramento adactis expeditionem in Mandonium atque Indibilem pronuntiari iubet. Nam hi secum reputantes a militibus Romanis qui castrenisis seditionis acutores fuerant, poenam esse repetitiam, omnem spem abiecerant ueniae impetrandae. 2 Atque ex eo .XX. milia peditum, duo milia equitum comparauerant, ut his copiis aduersus Romanos progrederentur. 3 Quod ubi cognouit Scipio, priusquam augerentur regulorum uires, et plures populi conspirarent, maturat a Carthagine proficisci, et quanta maxime celeritate potest ad hostem pergit. 4 Reguli loco satis munito habebant castra, sicque suis copiis fidebant, ut nec alios prouocare, nec prouocati pugnam detrectare parati essent.28.1 Factum est autem propinquitate castrorum, ut paucis post diebus a Romanis lacessiti in praelium descenderent, in quo quidem aliquamdiu summa contentione dimicatum est. Tandem Hispani a tergo circumuenti, ac in orbem pugnare coacti superantur. 2 Vix tertia pars ex eorum numero aufugit, Mandonius atque Indibilis nullum remedium perditis rebus esse cernentes, legatos ad Scipionem miserunt, qui suppliciter pacem peterent, et ueniam deprecarentur. 3 At Scipio etsi quantum in se atque in populum Romanum facinus admisissent, intelligebat, tamen non minus decorum putans hostem claementia et mansuetudine superari, quam armis [123v] regulis ignouit, pecunia tantum, ut militi ad stipendium soluerent, imperata.

29.1 Per id tempus Masinissa a Gadibus profectus in continentem uenit, ut amicitiae fidem, quam per M. Syllanum absenti Scipioni obtulerat, praesenti confirmaret. 2 Simul ut ipsum Scipionem alloqueretur, quem ob res egregie gestas praestantissimum esse uirum constituerat animo. Verum nec iam opinioni Numidae uirtus P. Scipionis, nec expectationi (ut plaerunque accidere consueuit) praesentia defuit. 3 Nam praeter ingentia animi bona, quibus Scipio caeteros alios anteibat, prae se etiam ferebat eximiam formam, et omni amplo dignam imperio. 4 Erat praeterea uir benignus in audiendo, facundus in respondendo, et in conciliandis hominibus egregius artifex. Habitu corporis uirili, caesarie promissa utebatur. 5 Hunc igitur Masinissa salutatum ueniens, ut primum conspexit, sic uirum admiratus esse dicitur, ut nec ab eo dimouere oculos nec intuendo explere desiderium posset. Amplissimis uerbis ei gratias aegit pro nepote ad se remisso, et fidem se praestaturum initiae amiciciae dixit, quam postea erga populum Romanum usque ad exitum uitae constantissime coluit. 6 Iam uero omnes Hispanie populi aut imperium aut societatem Romanorum acceperant, cum Gaditani idem sibi licere arbitrantes, sponte Romanis se dedidere, gens uetusta origine, et si famae credere libet, ut Carthago in Aphrica, in Boetia Thebae, ita Gadis ad oceanum colonia Tyriorum fuit.

30.1 Scipio receptis Hispaniis, pulsis Carthaginensibus, cum nihil relinqueretur quod sibi constituendum putaret L. Lentulo et Manlio Accidio prouincia tradita Romam rediit. 2 Venienti senatus extra urbem datus est in aede Bellonae, ubi cum res a se per multos annos fortiter foeliciterque gestas exposuisset, ostendissetque quattuor hostium duces, quattuor exercitus multis praeliis a se uictos, Carthaginenses ex Hispaniis eiectos, nullas gentes in his terris relictas, quae non uenissent in populi Romani potestatem, res amplissimo triumpho dignas esse censebat senatus. 3 Sed quia nemini adhuc

 

contigerat, ut cum proconsul et sine magistratu esset pro rebus gestis triumphanti inuehi liceret urbem, nec patribus uisum est, nec ipse Scipio magnopere contendit, ut nouo exemplo morem maiorum sui causa commutarent. Ingressus urbem paulopost ingenti studio populi Romani consul declaratur.



31.1 Tradunt raro unquam frequentiorem multitudinem non tam ad celebranda comitia quam ad conspiciendum P. Cornelium Scipionem Romam uenisse. Itaque non solum quirites, sed externi etiam homines hunc unum intuebantur publice, priuatimque dicebant mittendum in Aphricam esse ad inferendum ex propinquo Carthaginensibus bellum. 2 Idem cum sentiret Scipio, de hac re ad populum se relaturum significabat, si tam salutari consilio aduersaretur senatus. Quidam enim ex patribus, atque inter eos praecipuae auctoritatis Fabius Maximus huic sententiae acriter reclamabat. 3 Scipio in contrarium nitebatur rationibus multis ostendens hac una uia superari Poenos et Hannibalem deduci ex Italia posse, caetera uana esse consilia. 32.1 Post longam altercationem Scipioni Sicilia decreta, permissumque a senatu est, ut si arbitraretur utile exque republica esse cum omni exercitu in Aphricam traiiceret. 2 Hoc senatus consulto in populum edito sic erecti sunt omnium animi ad spem magnarum rerum, ut iam de Aphrica cogitarent, et bellum posse confici non diffiderent. 3 Sed Scipioni in rebus necessariis comparandis maxima difficultas proponebatur, cum ob aerarii inopiam, tum ob iuuentutis penuriam, cuius florem praeteritae clades a Poeno illatae absumpserant.



33.1 Ipse tamen ne tantae expectationi deesset, ingenti studio in apparatum belli intendit et adfuerunt ei multi Hetruriae atque Vmbriae populi, quorum alii materiam ad fabricandas naues, alii arma, quidam frumentum, ac omnis generis commeatum ad iuuandum exercitum detulerunt. 2 Quadragesimo quinto die quid uix cuiquam credibile 

uideretur, fabricata instructaque classe ex Italia decedens Scipio in Siciliam contendit. 3 At cum exercitum in ordines redigeret, eos praecipue seligendos putauit, quam sub M. Marcello multos annos meruerant, summamque scientiam rei militaris habere existimabantur. 4 Siculos autem partim auctoritate, partim gratia impulit ad subministrandum auxilium futuro bello, quod in Aphricam transferre cum primum per anni tempus posset omni studio parabat.



34.1 Tradunt praeter alia Scipionem ex uariis ciuitatibus .CCC. iuuenes legisse totius prouinciae nobilissimos, ac eis praecepisse, ut certa die cum armis equisque adessent. 2 Hi ut imperatum erat, cum praesto fuissent ad constitutam diem, optionem detulit consul, qua uel ipsi secum in Aphrica militarent, uel totidem aliis substitutis equos armaque largirentur, utrum uellent acciperent. 3 Singulis remissionem militiae petentibus dati sunt [124r] uicarii .CCC. Romani iuuenes quos Scipio inermes ex Italia adduxerat, eo consilio uel Siculorum impensa sicut euenit armis equisque instruerentur. Horum opera multis postea certaminibus fideli atque utili in Africa usus est.

10

15

35.1 Iam tempus hybernorum erat cum Scipio non solum in apparatibus belli, sed etiam in componendis Sicilia rebus curam adhibendam ratus Syracusas petit. Vbi cum ex multorum querimoniis cognouisset satis magnam copiam Italicorum militum in eadem urbe uersari, qui res bello partas deinde Syracusanis per senatum restitutas retinerent; 2 statim eos partim edictis partim iudiciis compulit ad ea implenda, quae senatus censuisset. Qua ex re magnam gratiam et iusti consulis famam apud Siculas gentes est adeptus.





36.1 Interim per Caium Lelium multa cum praeda ex Africa redeuntem certior fit Masinissam regem cupidissime aduentum sum opperiri monere atque rogare, ut si reipublicae commodo facere possit, quam primum in Africam traiiciat. 2 Idem cupere multos Africae populos, qui odio habentes Carthaginensium imperium, aliquam nouandarum rerum occasionem expectent. 3 Nec iam ulla Scipionis se cordia eam perfectionem distulerat, cum raro quisquam alter imperator aut efficacior aut solertior in rebus agendis fuerit. Verum Siculae res et occasio recipiendi Locros impedimento fuere, quo minus negocium pro suo arbitratu conficeret.



37.1 Accessit etiam causa quaedam Pleminii legati, qui Locris a Scipione relictus cum omne genus improbitatis libidinis auariciae in oppidanos exercuisset, facile multitudinem perpulit, ut omnia mallet, quam impurissimi hominis imperium ferre. 2 Missi igitur a Locrensibus Romam legati cum in senatum uenissent, et grauissimas iniurias a Pleminio acceptas questi essent, sic patres mouerunt, ut non solum in Pleminium, sed etiam in Publium Scipionem atroces sententiae dicerentur. 3 Hinc obtrectatores Scipionis amplam materiam calumniae nacti afferere non dubitabant eum cognouisse Locrensium iniurias, Pleminii scelera, suorum militum dissensiones, atque omnia lentius tulisse quam optimum consulem deceret. 4 Addebant praeterea exercitum in Sicilia habere uecordem, et omni disciplina solutum militari, ipsum ducem oscitantem totum se ad uoluptates et ocium contulisse. 5 Et praeter caeteros Fabius Maximus in Scipionem inuectus sic modum excessit, ut extemplo reuocandum ex Sicilia abrogandumque et imperium censeret. Haec nimis aspera uisa omnibus sententia est.38.1 Quamobrem Q. Metelli consilium secuti patres decreuerunt, ut decem legati in Siciliam transmittentes, cuncta quae de P. Scipione ad senatum delata erant, diligenti studio perquirerent, si nocentem inuenissent statim iussu senatus in Italiam reuocarent, 2 sin uero falsa essent crimina, et uanae inuidorum calumniae, dimitterent ad exercitum, hortarenturque ut fidenti animo bellum susciperet. 3 Profecti in Siciliam legati in discutiendis singulis rebus nullam Scipionis culpam inuenire potuerunt, nisi quod iniurias a Pleminio Locrensibus illatas nimis leni animo pertulisset. 4 Erat enim Scipio in remunerando largus, in puniendo mitis et claemens. Exercitum uero classem et omnem apparatum belli cum intuerentur, sic admirati esse dicuntur copiam et ordinem singularum rerum, 5 ut postea in urbem redeuntes amplissimis laudibus Publium Scipionem efferrent, et reiectis inuidorum calumniis ad certissimam uictoriae spem senatum populumque Romanum reuocarent.

39.1 Caeterum domesticis impedimentis sublatis aliae foris superuenerunt curae, quae non mediocriter animum Scipionis mentemque turbarunt. Nam oratores a Syphace missi denuntiarunt ei nouum sibi foedus cum Carthaginensibus ictum, affinitatem cum Hasdrubale contractam, filiam eius sibi matrimonio iunctam, 2 propterea monere ut si suae reipublicae consulere uelit, Aphrica abstineat, eosdem enim quos Poeni haberent se amicos inimicosque habiturm. 3 Hos legatos Scipio, ne mandata regis offerrentur, extemplo ad Syphacem remisit cum litteris, quibus postulabat ut initae societatis iunctaeque dextrae memor caueret, ne quid nomine Romano et regia fide indignum moliretur. 4 Post haec concione aduocata legatos Syphacis uenisse in Siciliam dixit, ut sicut antea Masinissa, sic etiam hi nimiam dilationem aduentus sui quererentur. 5 Itaque maturandum in Aphricam esse, atque ideo cunctis militibus edicere, ut arma expediant, et ad profectionem necessaria comparent. 6 Hoc edictum Romani ducis ubi per Siciliam uulgatum est, statim multitudo ingens Lilybeum confluxit, non hominum solum qui in Aphricam traiecturi erant, sed eorum etiam qui spectatum uenerant Romanam classem, qua raro unquam istructior, aut omni armorum genere ornatior uisa fuerat.

40.1 Ipse uero Scipio satis iam omnibus constitutis e Lilybeo soluit tanta cupiditate transmittendi, ut nulli ei neque remi neque uenti satis facerent. 2 Deuectus est tamen paucis diebus ad promontorium Pulchri, atque ibi omnes copias in terram exposuit. Sed celeriter eius aduentus [124v] Carthaginem nuntiatus, sic ciuitatem turbauit, ut conclamtum esse ad arma stationesque in portis murisque dispositas quidam auctores sint. 3 Nam a Marco Regulo usque ad eum diem .L. prope annorum intercesserat spatium, ex quo nullus imperator Romanus cum ualido exercitu terram Aphricam intrauerat. 4 Merito igitur pauoris ac tumultus omnia erant plena. Augebat etiam terrorem Scipionis nomen, cui Carthaginenses, quem ducem aut opponerent aut parem arbitrarentur non reperiebant.

41.1 Hasdrubal Gisgonis filius egregius ea tempestate imperator habebatur, quem uictum a Scipione fugatumque ex Hispania meminerant. In eo tamen atque in Syphace potentissimo rege magnam spem seruandae patriae reponentes. 2 Poeni hunc rogare illum monere non desistunt, ut quanta maxime celeritate possunt Africae rebus subueniant. 3 Sed dum hi copias iungunt, interim Hanno Amilcharis filius proximam regionem tueri iussus obuiam Romanis progreditur.



42.1 Scipio populatis agris ditatoque exercitu ingenti praeda prope Vticam cum omnibus copiis consederat, ut celebrem urbem et oppurtunam ad bellum terra marique gerendum siqua uia fieri posset, in potestatem redigeret. 2 Et sub idem tempus Masinissa in castra Romanorum uenerat ardens incredibili cupiditate belli gerendi aduersus Syphacem regem, a quo non multo antea paterno regno fuerat expulsus. 3 Hunc Scipio, quia iuuenem acrem et manu promptum in Hispania cognouerat, priusquam maiores copiae a Carthaginensibus cogerentur, speculatum mittit hostium castra, atque ei praecipit, ut omni ingenio adhibito Hannonem ad pugnam eliciat. 4 Masinissa ut imperatum erat hostem irritando sensimque trahendo perducit ad ea loca, quibus in locis Scipio cum armatis legionibus constiterat expectans occasionem gerendae rei. 5 Defessa iam erat hostium acies, cum Romani recentibus copiis obuiam facti praelium ineunt. Primo congressu superatur Hanno, et ipse cum parte copiarum occiditur. Reliqui terga dantes, qua potest quisque fugam per diuersa petunt.

43.1 Post hanc uictoriam Scipionem ad oppugnandam Vticam redeuntem absistere incepto coegit subitus Hasdrubalis et Syphacis aduentus, qui ingentes peditum equitumque copias secum ducentes haud procul a Romanis posuerunt castra. 2 Quod ubi animaduertit Scipio, statim soluta obsidione castra in quodam promontorio communiuit. Vnde procedere obuiam hosti, et uexare Vticenses, et classem subductam tueri posset. 44.1 Caeterum cum tempus postulare uideretur, ut hyberna utrinque peterent, placuit ei ad Syphacem mittere, qui tentarent animum regis, et quantum in eis esset a Carthaginensium amicicia abducerent. 2 Hunc enim sciebat Sophonisbae nuptiis agitatum, et quasi muliebribus instructum furiis eo insaniae deuenisse, ut non modo Romanos non iuuandos, sed etiam contra ius foederis oppugnandos censeret.

 

3 Quod siqua uxoris satietas hominem cepisset, iam ad sanitatem eum reuerti posse arbitrabatur. 4 Syphax, auditis his quae nomine Scipionis ad eum deferebantur, tempus iam esse respondit, ut non de reliquenda Poenorum societate, sed de abiiciendis belli consiliis agatur, se optimum pacis auctorem fore pollicetur.

45.1 Huic sermoni Scipio aures adhibendas putat solerti animo rem nouam meditatus. Nam ex omni exercitu strenuos milites deligit, quos seruiles uestes indutos comitari oratores iubet, et quid fieri uelit ostendit. 2 Hi, ut praeceptum erat, dum legati et Siphax de conditionibus pacis inter se agunt, et longior consulto producitur sermo, speculatum proficiscuntur hostium castra, omnes aditus exitusque explorant. Hoc saepius facto ad Scipionem reuertuntur. 3 Certum erat induciarum constitutum tempus, quo elapso Scipio simulat se omni spe pacis abiecta arma classem machinasque parare, ut antea orsus fuerat Vticam oppugnatum redeat. 4 Hoc quam late per regionem uulgari, hoc ab hostibus credi uolebat. Ipse uero tribunis militum conuocatis consilium suum aperit. Docet bina esse hostium castra paruo inter se diuisa spatio, quorum altera ex lignis hybernacula, alter ex harundinibus contexta habeant, utraque deliri incendio posse.

46.1 Quamobrem Masinissam et Caium Lelium ad se uocat atque eis praecipit, ut in tempesta nocte Syphacem aggrediantur, ignem castris iniiciant, se ex altera parte Carthaginenses inuasurum pollicetur. 2 Hi mandata impigre exequentes constituta hora Numidarum castra adoriuntur, et ignem harundinibus applicant, quae subito incendium effuderunt et pene in omnem locum castrorum distulerunt. 3 Numidae fortuitum primo incendium arbitrati ad opem ferendam celeriter 

concurrerunt, mox ubi in legiones hostium incidentes trucidari coepti sunt, ancipiti pauentes metu sese fugae mandarunt. 4 Simili pene ratione ab altera parte exercitus, cui Scipio praeerant, incensa sunt Carthaginensium castra, et profligatis hostes tanta fugientium strage, ut ad .XL. milia hominum ex Poenis [125r] Numidisque ea nocte absumpta quidam auctores sint.



47.1 Haec clades Carthaginem delata sic terruit ciuium animos, ut alii ex Italia Hannibalem reuocandum, alii pacem petendam a Scipione censerent. 2 Sed factio Barchina potens pollensque cum abhorreret a consiliis pacis, peruicit ut noui delectus haberentur ad restituendum bellum. 3 Igitur Syphax et Hasdrubal magna multitudine peditatus equitatusque coacta celerius opinione omnium exercitum repararunt, atque rursus in conspectu Romanorum posuerunt castra. 4 Qua re cognita Scipio non cunctandum existimauit dum milites sui alacres essent et fiduciae pleni, quin pugna decertaret.

48.1 Accidit autem ab initio ex propinquitate castrorum, ut leuia quaedam comitterentur praelia, ad extremum uero omnibus copiis concursum est, tantusque ardor Romanorum militum fuit ut primo impetu Numidas Poenosque in fugam conuerterent, magnamque partem fugientium interficerent. 2 Hasdrubal et Syphax citato cursu ex media caede profugerunt, ad quos consectandos Scipio Masinissam et Caium Lelium cum expedito equitatu misit, Siphax in Numidiam atque inde in antiquum regnum profectus ex omni genere hominum exercitum coegit, obuiamque Masinissae et Lelio factus proelium committere non dubitauit, 3 malo tamen consilio cum esset hostibus longe inferior, non tam dimicantium numero, quam quod nec miles cum milite, nec duces cum ducibus erant conferendi. 4 Itaque a bellacissimis uiris facile superatur, et quod Masinissa uix ausus esset optare in praelio capitur, et cum multis nobilibus uiris ad Scipionem perducitur. 5 Caeperat primum laetitia omnium animos
 cum Syphacem in castra adduci nuntiatum est, deinde ubi uinctus in conspectum multitudinis est perductus, tanti uiri praesentia et pristinae maiestatis recordatio misericordiam intuentibus mouit. 6 Meminerant enim quam celebre eius regis nomen, quam florentes opes et amplissimi regni uires paulo ante extiterant, postea uero ex tanto fastigio prolapsum cernentes miserebantur.



49.1 Ipse autem imperator Romanus benigne eum affatus, quaesiuit quae nam tanta causa animum eius mutasset impulissetque ad inferendum Romanis bellum. 2 Tum rex ueteris hospitalitatis iunctaeque dextrae memor fidenti animo Scipioni respondit se coniugis Sophonisbae amore captum tantum facinus quantum omnes scirent in populum Romanum admisisse, atque extemplo eas dedisse poenas, quas caeteri pro documento habere possent, ut in fide atque officio permanerent. 3 Sed in extremis malis hoc sibi solatii contigisse, quod inimicissimum hominem Masinissam eadem insania, qua ipse laborasset, correptum uideret. 4 Nam post uictum captumque Syphacem Masinissa Cyrtham caput regni petens cum urbem in potestatem redegisset, Sophonisbam multis precibus sibi blandientem ardere caeperat, mulierique fidem dederat se eam a Romanorum manibus uendicaturum et, ut id commodius praestare posset, nouis nuptiis sibi deuinctam uxorem duxerat.

50.1 Haec celeriter ad Scipionem delata magnopere hominem perturbarunt. Constabat enim auspiciis Romanorum uictum Syphacem esse, et quaecumque suae ditionis fuerant ad eorum iudicium pertinere. 2 Quod si Masinissa inconsulto Scipione patrocinium Sophonisbae suscipiendum putarat simul et imperium ducis et maiestatem populi Romani uisus fuerat contempsisse. 3 Accedebat huic culpae turpissima libidinis causa, quae tanto grauior uideri debuit, quanto erat Romani imperatoris continentia maior, quam Masinissa ante oculos habebat ad imitandum. 4 Nam Scipio praeter caetera uirtutis

 

documenta in omnibus locis quibus hostem superauerat, a captiuis mulieribus uictrices semper abstinuerat manus. 5 Indignatus igitur aduersus Masinissam et si primum in castra redeuntem praesente multitudine benigne accepit, postea tamen se iunctum a caeteris ita obiurgauit, ut sentiret Numida moderatissimo simul et seuerissimo imperatori sibi esse parendum. 6 Itaque lachrymans et consilii inops in tentorium abiit, pauloque post cum fidem Sophonisbae datam praestare non posse cerneret, atque ex eo grauiter angeretur uenenum ei cum mandatis misit, quo mulier repente hausto uoluntariam sibi consciuit mortem.

51.1 Caeterum Carthaginenses, tot tamque multiplicibus acceptis cladibus cum res in eum locum deductas uiderent, ut iam non de propagando imperio, sed de seruanda patria esset cogitandum, Hannibalem ex Italia reuocarunt. 2 Qui celeriter in Aphricam reuersus, siue quod praesentis iuuenis foelicitatem horreret, siue quod labenti et pene inclinatae reipublicae diffideret, 3 omnium primum cum P. Scipione de pace [125v] agendum censuit. Quapropter petenti locus ad colloquium datus, in quo simul congressi longum sermonem de tollendis controuersiis habuere. 4 Ad extremum Scipio eas conditiones detulit Poeno, quibus facile apparuit non tedere belli populum Romanum et ipsum iuuenem spe uictoriae magis quam concordiae desiderio trahi. 5 Itaque omni spe pacis adempta colloquium dirimunt. Atque in posterum diem certamen parant duarum nobilissimarum bello gentium duo clarissimi duces imperium orbis terrae breui spatio suis rebus publicis aut daturi aut erepturi. 52.1 Locus prope Zamam fuisse traditur, ubi superans uires quasi in medium effundentes pugnam memorabilem conseruere, in qua uictores Romani primum hostium elephantos, deinde equites in fugam uerterunt, demum acrius inferentes pedem totam aciem profligarunt. Caesa aut capta ex Carthaginensium copiis supra .XL.

 

milia hominum a Romanis ferunt. 2 Hannibal ex tanta caede incolumis euasit nullo strenui ducis eo die munere praetermisso. Nam si unquam antea, tum ea pugna aciem peritissime instruxerat, loco subsidiisque firmauerat, atque in ipso certamine dum manus conserebantur, sic militubus suis officium praestiterat, ut summi imperatoris laudem etiam ab hostibus tulerit.

53.1 Post hanc uictoriam Scipio nactus Verminam, Syphacis filium, opem Carthaginensibus afferentem fugauit, et usque ad moenia portumque Carthaginis exercitum admouit, ratus id quod accidit Poenos supplices ad pacem petendam uenturos. 2 Nam, ut ad bella suscipienda alacer et promptus fuerat Carthaginensium animus, sic eo tempore mollis ac minime resistens mens eorum fuit, Hannibale praesertim superato, in quo antea omnem spem seruandae patriae collocatam habebant. 3 Itaque consternati animo legatos ad Scipionem mittunt, qui clementiam uictoris implorent, et multis precibus pacem exposcant.



54.1 Iam Romae de prouincia Aphrica contentiones erant, et alter ex nouis cunsulibus in exercitum properabat pari imperio ad gerendum bellum. 2 Quamobrem ueritus Scipio, ne tanti belli confecti gloria ad alium perueniret, aequo animo a legatis Carthaginensium se exorari passus est. 3 Conditiones igitur pacis Carthaginensibus datae ex uictoris arbitrio, et praeter alia omnis classis, qua maxime confidebant, adempta. 4 Ea cum cremaretur tam miserabile spectaculum intuentibus praebuit ut non secus in urbe, quam si Carthago a stirpe interiisset, comploratum sit. 5 Ad quingentas enim naues omnis generis crematas quidam auctores sunt. Verum haec nos admonere debent fragilitatis humanae, cuius nimia, ut ille inquit, in prosperis rebus obliuio est. 6 Qui enim

 antea amplissimis uictoriis consecutis omni prope Italia in ditionem redacta, urbe Roma audacissime obsessa imperium orbis terrae animis destinabant. 7 Non multo interiecto spatio in eum locum deducti sunt, ut omni imperio amisso nihil praeter Carthaginis moenia possiderent, eaque seruare posse diffiderent, nisi salua esse sineret hostium exorata clementia.



55.1 Post haec Scipio ex sententia senatus Masinissam regem non solum in patrium regnum restituit, sed adiecta opulentissima parte Syphacis regni praepotentem inter Aphricae reges fecit, singulis deinde pro meritis praemia tribuit. 2 Demum compositis Aphricae rebus, exercitum in Italiam reportauit, sub cuius aduentum multi mortales Romam confluxere, ut praestantissimum belli ducem post tantas res gestas intuerentur. 3 Itaque celeberrimo triumpho urbem est inuectus, quem secutus est Terentius Culeo senator pileato capite, quia beneficio eius ex seruitute fuerat exemptus. Syphacem uero regem Polibius in triumpho ductum, quidam priusquam Scipio triumpharet, mortuum scribunt. 4 Multi antea Punico et postea Macedonico atque Asiatico bello triumphantes, plura uasa aurea argenteaque et maiorem copiam captiuorum prae se tulerunt. 5 Sed unus Hannibal uictus et tanti belli confecti gloria triumphum P. Scipionis, sic celebrem reddidit, ut facile caeterorum aurum pompamque superaret. 6 Aphrica enim subacta nulla gens postea fuit, quae uinci a populo Romano erubesceret. Quamobrem ex hac prouincia gradus imperii in Macedoniam in Asiam atque in reliquas partes orbis terrae est factus.



56.1 Caeterum Scipioni quem post Aphricam deuictam, iam Aphricanum appellare licet, Romam reuerso neque ciuiles dignitates neque urbani honores defuerunt. Nam cum censorum comitia haberentur et multi competitores ex superna nobilitate concurrerent. 2 Ipse et Elius Petus praelati omnibus sunt, creatique censores magistratum postea summa integritate concordiaque gesserunt. 3 Sequentes deinde censores alii atque alii principem senatus Aphricanum legerunt, quod genus honoris iis tantum uiris deferri consueuit, qui auctoritatem et gloriam maximis [126r] in rempublicam meritis praestantissimisque rebus gestis essent consecuti. 4 Nec multo interiecto spatio creatus est iterum consul collegaque ei datus Sempronius Longus, Sempronii illius filius, quem Hannibal magna affectum clade ad flumen Trebiam superauit. 5 Hi primi fuisse dicuntur, qui in spectandis ludis patres a populo secreuerunt, quam selectionem plaebs Romana molestissime tulit aduersus consules indignata, qui honorem senatorii ordinis extulisse, suum contempsisse uisi erant. 6 Et ipsum etiam Aphricanum aliquando poenituisse tradunt, se ueteris moris tollendi, noui introducendi auctorem fuisse.

57.1 Erant per id tempus quaedam contentiones de finibus imperii inter Masinissam et Carthaginenses exortae, ad quas componendas Scipio duoque alii legati a senatu missi cum causam discordiae cognouissent, rem totam integram suspensamque reliquerunt; 2 atque eo consilio id factum dicunt, ut Poeni domesticis contentionibus occupati tenerentur, neue aliis negociis uacare uel ad spem nouarum rerum erigere animos possent. 58.1 Vigebat enim cum rege Antiocho bellum et Hannibal Poenus cum eo erat, qui nunquam cessabat in populum Romanum ueteres hostes concitare, nouos acquirere, et omnibus modis Carthaginensibus suadere, ut seruitutis iugum sub titulo foederis sibi a Romanis impositum abiicerent et regum amicitiam experirentur. 2 Verum paulopost Romani rebus prospere gestis Antiocho e Graecia pulso cum iam Asiam animis destinarent, Aphricanum intuebantur ueluti hominem natum ad bella magni ponderis finienda.



59.1 L. autem Scipio et C. Lelius consules erant et uterque sibi Asiam prouinciam decerni cupiebat. Res arbitrio senatus permissa erexit studia patrum, senatoresque dubios reddidit de tantis uiris iudicium facturos. 2 Sed cum apud patres maior Lelii gratia, maior etiam existimatio esset et senatus ad eum inclinaret negociumque deferret, surrexit P. Aphricanus, frater maior L. Scipionis, et illam ignominiam familiae deprecatus est, dixitque in fratre suo summam uirtutem esse summumque consilium, neque se ei legatum defuturum. Extemplo haec uox ingenti patrum laetitia excepta omnem dubitationem ex eorum animis dempsit. 3 Decretum est igitur frequenti senatu, ut L. Scipio in Graeciam aduersus Aetholos, deinde in Asiam, si ei uisum esset, transiret ad inferendum Antiocho bellum et P. Aphricanum secum duceret, quem Hannibali uicto et pro Antiocho in acie stanti uictorem opponeret.

60.1 At uero Publii Scipionis pietatem quis non iure miretur, quam non solum a prima adolescentia Cornelio patri, sed etiam Lucii fratri id aetatis iisque rebus egregiam praestitit? 2 Et quamquam erat Aphricanus, qui Hannibalem uicerat, de Poenis triumpharat, omnes belli gloria et uirtute anteibat, imperio tamen minoris natu se sponte summissit, ut is in honore obtinendae prouinciae gratioso collegae praeferretur. 3 Ex eo autem bello Lucio Scipio consul Aphricani consilio egregio quidem et fideli usus maximam gloriam in patriam reportauit. Nam primum in Graeciam traiiciens indutias sex mensium Aetholis dedit, 4 suadente Aphricano posthabitis omnibus Asiam caput belli peteret, Prusiam deinde Bithiniae regem animo fluctuantem Aphricani opera ab Antiochi societate auertit.

61.1 Magnum enim erat Aphricani nomen et omnes, qui consulem adibant, rem aliquam impetraturi eo patrono utebantur. Cum uero in Asiam peruenisset et legatus Antiochi et Heraclides Bizantius praesto fuisset, ut de pace ageret, 2 et publice expositis mandatis aequas conditiones impetrare non potuisset, priuatim sicut praeceptum erat Aphricanum adiisse traditur, ac multis modis tentasse animum uiri, ut in regis desiderium traheret. 3 Nam et filium adolescentem, quem captum in potestate haberet, Antiochum remissurum dixit, et Aphricanum in totius regni societatem titulo tantum sibi reseruato libentissime suscepturum adiecit. 4 P. autem Scipio sicut multis aliis uirtutibus, ita fide et probitate praestans caeteris posthabitis filium ut gratum munus se accepturum respondit, 5 et pro priuato officio quantum in eo esset, priuatam gratiam relaturum. Sed ante omnia regem hortari, ut abiectis belli consiliis quascumque dederit senatus populusque Romanus conditiones accipiat.

62.1 Paucis uero post diebus Antiochus filium ad P. Scipionem, ut pollicitus erat, remisit, quem alii iam inde ab initio belli a Chalcide Oricum petentem, alii paruo nauigio traiicientem, quidam proficiscentem exploratum consilia hostium captum fuisse tradunt, atque eo tempore ad patrem Eleae aegrotantem remissum dicunt. 2 Ea indulgentia regis gratissima (ut par erat) Aphricano fuit, uisusque ex longo interuallo adolescens animum eius sollicitum et corpus aegrum magnope recreauit. 3 Verum P. Scipio, ut aliquod grati animi iudicium prae se ferret, per legatos, qui ad eum uenerant, amplissimas gratias Antiocho egit pro filio ad se remisso, deinde eum monuit, ne prius in aciem descenderet, quam se ab Elea in [126v] castra reuersum sciret. 4 Motus auctoritate uiri Antiochus aliquandiu se castris continuit, et praelium in longum differendum putauit, sperans per Aphricanum se aliquem aditum ad consulem habiturum.

63.1 Postea uero cum consul ad Magnesiam consedisset, et lacessendo atque irritando hostem ad pugnam exciuisset, continere se non potuit rex quin iusta acie decertaret. Ei praelio inter alios regios duces Hannibal Carthaginensis interfuisse traditur. 2 Victus profligatusque Antiochus, cum perditis rebus nullum remedium esse censeret, ad Aphricanum, qui paulopost commissam pugnam leuatus morbo in castra uenerat, confugit, ac per eum a consule impetrauit, ut de pace agi liceret. 3 Venientibus ergo in castra legatis Antiochi petentibusque, ut regi suo ignoscerent, et quascunque uellent conditiones dicerent pacis, Aphricanum ex communi omnium sententia respondisse tradunt, non esse consuetudinem Romanorum, ut uel aduersis rebus succumbere uel secundis efferi sciant. 4 Easdem conditiones, quas ante uictoriam detulissent se deferre ut Europa abstineat rex cis Taurum montem usque ad Tanaim amnem possessionem Asiae cedat, in .XX. annos tributum pendat .XX. obsides ex arbitrio consulis dedat. 5 Et ante omnes Hannibalem Poenum concitatorem belli poposcit. Sed is, ut in eius uita scripsimus, terra marique fractas uidens Antiochi opes se manibus Romanorum surripuerat et ad Prusiam Bithiniae regem perfugerat.



64.1 Antiochus acceptis conditionibus pacis benigne sibi a populo Romano factum dixit, quod magna cura liberatus modicis regni terminis uteretur. 2 Ampla enim imperia et nimiae quae expetuntur opes, tot tamque uarias et undique circumfusas molestias habent, ut non minus uere quam eleganter a Theocrito dictum sint:



Non mihi sint opes Pelopis, nec multa talenta Nec celeri cursu uentos superare fugaces. At uacuo curis liceat cantare sub antro Et procul e specula mare spectare profundum. 65.1 Consul debellato potentissimo rege Asiae celeriusque opinione omnium bello maximo confecto Romam rediit, et specioso triumpho urbem est inuectus. 2 Cognomen quoque ex deuicta prouincia meruit, ut sicut ante Aphricanus ob Aphricam, sic etiam iste Asiaticus ob Asiam subactam diceretur. 3 Nec P. Scipio cuius consilio L. frater rempublicam foelicissime gesserat expers honorum fuit. Nam paulopost duo clari censores Titus Quintus Flaminius et Marcus Claudius Marcellus eum principem senatus tertio legerunt, sicque iis duobus lustris, ex quo est ab initio constitutus, in ea dignitate permansit. 

66.1 Verum operae precium est contemplari quam uaria et quam imbecillis sit rerum humanarum conditio. Erat ea tempestate cumulata omni genere honoris Scipionum Corneliaeque gentis gloria, et Aphricani auctoritas in eum gradum peruenerat, ut non esset priuato uiro in libera ciuitate ulterius expetendum. 2 Hanc magnitudinem sustinere non potuit inimicorum inuidia, sed erupit tandem ea quae animis latebat, et in tantarum rerum auctores sese effudit. 3 Nam duo Quinti Petilii, tribuni plaebis, Portii Catonis ut quidam suspicantur opera concitati, diem Publio Aphricano dicunt, et pecuniae ab Antiocho rege acceptae et non in publicum relatae eum insimulant.

 4 Is suae probitatis conscius uocanti magistratui paret, ac ingenti fiducia animi in forum progressus orationem amplam magnificamque habet de rebus a se pro republica gestis, 5 quarum commemoratio non pro gloria sed pro suo periculo habita a multitudine quae ibi frequens aderat, aequis animis accipitur. Instant tamen tribuni, multis calumniis hominem onerant, et quasi culpae obnoxium suspitionibus magis quam argumentis accusant.



67.1 Sequenti die citatus iterum Aphricanus ad constitutam horam praesto adest, et cum magno comitatu amicorum per mediam contionem ad rostra progreditur. Ibi silentibus cunctis: 2 Memini, inquit, Quirites, me tali die de Hannibale et de Poenis egregiam uictoriam consecutum. Quamobrem postpositis litibus hinc eundum in Capitolium censeo ut pro republica foelicissime gesta diuino numini gratias agamus. 3 Proficiscentem deinde P. Scipionem non modo Capitolium sed etiam ad omnia templa urbis secuta uniuersa contio est magistratu solis ministris relicto.



68.1 Haec uelut ultima prosperitatis dies et frequentia hominum beniuolentiae significatione quacunque antecedenti foelicior Aphricano illuxit. Nam postea ruri agere uitam procul ambitione ac foro constituit. 2 Itaque Linternum se contulisse traditur, seu uehementi indigantione commotus, quod post tanta beneficia in ciuitatem collata pro mercede ignominiam reportaret, seu quia satietate gloriae captus generosius duceret sponte inimicorum inuidiae cedere, quam ui et armis magnitudinem suam tueri.





69.1 Accusantibus deinde tribunis contumaciam uiri ac Lucio fratre absentiae suae causam in aegritudinem referente, unus e tribunis plaebis Tyberius Gracchus, cui simultates cum Aphricano erant, contra opinionem omnium hac excusationem accepit, 2 et Scipionis causam modo eum summis laudibus efferendo, modo aduersarios deterrendo sic egregie tutatus est, ut postea senatus frequens, qui hanc iniuriam iniquo ferebat animo, amplissimas ei gratias egerit.



70.1 Sunt autem [127r] qui uolunt Publium Scipionem priusquam Liternum concederet librum pro reddenda ratione a L. fratre in senatum allatum suis manibus concerpsisse, 2 atque id non fraude aut arrogantia fecisse, sed eadem fiducia animi, qua aliquando in quaestores est usus, cum clauis ad aperiendum aerarium contra leges poposcit, ut necessitati reipublicae subueniret. 3 Quidam etiam dicunt non Aphricanum, sed Asiaticum fuisse, quem tribuni plaebis in iudicium uocarunt, et Publium Scipionem, qui in Hetruria per id tempus erat legatus, hac re cognita, celeriter in urbem rediisse. 4 Et primo aduentu cum offendisset Lucium fratrem damnatum et paratos ministros, qui eum uictum in carcerem ducerent, sic animo exarsisse, ut uiatorem tribunosque plaebis uia a corpore fatris repulerit. 71.1 Adiiciunt praetera Tyberium Gracchum tribunum plaebis questum primo solutam esse a priuato tribunitiam potestatem, deinde postpositis simultatibus, quae sibi cum Scipionibus intercedebant eorum patrocinium suscepisse, ut tribuni potius a tribuno, quam a priuato uicti uiderentur. 2 Eodem die senatum in Capitolio coenantem auctorem fuisse scribunt, ut Aphricanus minorem ex filiabus Tyberio Graccho desponderet. Hac sponsione facta, rediens domum Publio Scipio cum uxori nouam affinitatem nuntiasset, indignata mulier dixisse fertur non debuisse eum inconsulta matre filiam despondere, etiam si Tyberio Graccho locare potuisset. 3 Id responsum Scipioni iocundissimum fuit, cum uidit coniugem in eandem sententiam, in qua ipse constiterat, de locanda filia incidisse.



72.1 Nec sane me fugit haec, quae modo dixi, nonnullos de Tyberio filio et Appio Claudio eius socero tradidisse. Nam Polibius Plutarchus et alii locupletissimi auctores Corneliam, quae Caium et Tyberium peperit, post mortem Aphricani Graeccho nupsisse scribunt. 2 Fuit enim Aphricano Aemilia uxor, Lucii Pauli filia, qui consul pro republica ad Cannas occubuit. Ex ea genuit filias, quarum maiorem natu Publio Cornelio Nasicae, minorem seu in uita seu post mortem patris Tyberio certe Graccho nuptam constat. 3 De filiis uero pauca reperiuntur, quae pro certis afferri possint. Diximus de adolescente an Antiocho capto, et ad patrem liberaliter remisso, de quo nulla postea scriptores, quod compertum habeam, mentionem faciunt, nisi quod eum praeturam gessisse, et in magistratu consequendo a Cicereio patris scriba adiutum fuisse quidam auctores sunt. 4 Proditum quoque memoriae est Aphricanum minorem a filio P. Scipionis adoptatum fuisse M. Cicero in eo libro, qui Cato maior inscribitur: Quam fuit imbecillis, inquit, P. Aphricani filius is qui te adoptauit. Et in sexto De republica libro, pater Aemilius Scipionem filium hortatur, ut sicut Aphricanus auus colat iusticiam et pietatem.



73.1 De exitu autem P. Scipionis uaria scriptores tradidere. Alii Romae mortuum elatumque scribunt, et ad fidem huius rei monumentum ad portam Capenam ei factum, et tres statuas superlocatas ferunt, quarum duae Publii et Lucii Scipionum dicuntur esse, tertia Quinti Ennii poetae. 2 Huic sententiae illud Ciceronis conuenire uidetur: Carus, inquit, Aphricano superiori fuit noster Ennius. Itaque etiam in sepulchro Scipionum putatur is esse 

constitutus. 3 Alii auctores sunt et frequentior fama est Literni Aphricanum mortuum, ibique ex sua institutione sepultum esse, ne patria parum memor beneficiorum suum funus celebraret, monumentumque ei factum ac statuam superpositam, quam postea tempestate disiectam Liuius se uidisse testatur. 4 Praeterea apud Caietam in marmoreo sepulchro aeneaque urna haec inscripta reperiuntur: Deuicto Hannibale capta Carthagine et aucto Imperio hos cineres marmore tectus habes Cui non Europa non obstitit Aphrica quondam Respice res hominum quam breuis urna premit.

74.1 Ego uero, quaeritans quo anno aetatis Aphricanus obierit .IIII. et .L. annos eum uixisse pauloque post interiisse apud quosdam oratores graecos inueni12. 2 Fuit autem uir non solum omni bellica laude dignus, sed etiam domesticis uirtutibus praestans, quae sic eius animum ingeniumque alebant, ut dicere solitus sit nunquam se minus ociosum esse, quam cum ociosus, nec minus solum, quam cum solus esset. 3 Interdum enim multitudine consulto fugiens tanquam in portum se in solitudinem recipiebat. Sed ea erat rerum gestarum gloria, ut quocunque proficisceretur, concursum omnis generis hominum commoueret. 4 Tradit fama cum in Liternum secessisset praedones quosdam eum salutatum uenisse, ut tantum uirum intuerentur dextramque illius fide et uictoriis prestantem contingerent. Magna est enim uirtutis uis, et magna apud omnes gentes cum non solum bonos sed etiam improbos ad se amandum alliciat.
