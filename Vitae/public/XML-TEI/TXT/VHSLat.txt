

Hannibalis Publiusque Scipionis Comparatio



1.1 Iam uero res admonere uidetur, ut Scipionis et Hannibalis gesta et ea quae ad domesticam pertinent disciplinam paucis uerbis conferamus. Primum, si res bellicas considerare uelimus, satis constat ambos fuisse summos praestantissimosque belli duces, ac non modo [127v] aetatis suae, qua nulla bellacissimorum uirorum feratior fuit, sed etiam superiorum temporum cuilibet regum imperatorumue pares.



2.1 Id autem mirari libet, cum potentissimos aduersarios domi haberent, qui omnia sua consilia oppugnare nitebatur, tanta eos in externis bellis substinere aut perficere potuisse. 2 Nam ut caetera omittam P. Scipio aduersante Fabio Maximo aliisque principibus ciuitatis quanta contentione perfecit, ut in Aphricam mitteretur ad gerendum ex propinquo Carthaginensibus bellum? 3 Hannibal uero quem aut qualem aduersarium habuit Hannonem principem factionis aduersae? Ambo igitur multis domi forisque difficultatibus uictis non foelici quadam temeritate, ut plaerique contigit, sed arte ingenio consilio res omni memoria dignas gessere.





3.1 Verum Hannibalis ferociam plaerique mirantur, qui expugnato Sagunto ausus sit ab ultimis terrarum finibus in Italiam uenire, ingentes peditum equitumque copias secum ducere, ualidissimam rempublicam, quam maiores sui non mediocriter formidauerant, bello lacessere, 2 multis exercitibus consulibus imperatoribus caesis sub moenibus Romanae urbis castra ponere, externos reges longinquas nationes commouere ad inferenda Romanis arma. Haec qui fecerit maximum ac fortissimum ducem habendum putant. 3 Alii uero in Scipionem conuersi summis eum efferunt laudibus, quatuor nobilissimos duces quatuor exercitus in

 

Hispania fusos fugatosque, deuictum et captum ingentis nominis regem enarrant. 4 Postremo illam memorabilem pugnam extollunt, qua Scipio collatis signis Hannibalem profligauit. Nam si Fabio inquiunt laudi datum fuit, quia non est a Poeno superatus, quid de Aphricano dicendum erit, qui celeberrimum ducem magno praelio fudit et grauissimum bellum confecit? 5 Hunc insuper aperto marte bella gerere cum hoste aequo campo congredi consuesse memorant. Hannibalem econtra insidiis dolis atque omni genere fallaciae uti solitum tradunt. Itaque omnes Graeci Latinique scriptores callidissimum ducem appellant.





4.1 Sunt praeterea qui Hannibalem laudandum censent, quod tam diuturno tempore, quo bellum cum Romanis gessit exercitum conflatum ex omni genere hominum sic quietum et concordem tenuit, ut nulla unquam in castris audita seditio sit. 2 Vituperandum econtra arbitrantur quod post illam memorabilem cladem Romanis illatam segniter sit uictoria usus, quod Campaniae Apuliaeque delitiis sic milites suos corruperit, ut non iidem postea uiderentur, qui Romanos ad Trebiam, ad Transumenum, ad Cannas fudissent. 3 Haec cum omnes auctores in eo duce reprehendant, tum perfidiam et crudelitatem maxime detestantur. 4 Nam ut caetera omittam quae immanitas illa fuit, cum hominis Arpinatis uxorem et liberos in castra accitos uiuos conbussit? Quid de illis dicendum, quos ex Italia decedens in Iunonis Liciniae delubro necari iussit?





5.1 At Scipionem, si scriptoribus magis quam inuidorum calumniis credere libet, moderatissimum ducem, nec solum in pugna strenuum, sed etiam post uictoriam clementem fuisse dicemus. 2 Itaque saepissime accidit, ut eiusdem uirtutem hostes misericordiam uicti fidem caeterae gentes experirentur? 3 Iam uero continentia et liberalitas uiri quanta aut qualis fuit qua in uirginem captiuam, qua in Luceum principem Celtiberorum est in Hispania usus?





6.1 Quod autem ad utrunque attinet, ambo liberalibus artibus eruditi, ambo doctorum hominum amatores fuisse dicuntur. Tradunt enim ut Aphricanum Ennio, sic Hannibalem Sosillo Lacedaemonio familiarissime usum. 2 Sunt etiam qui Poenum litterarum Graecarum non modo non ignarum fuisse scribunt, sed in hoc quoque genere laudis tantum ei tribuunt, ut historiam de rebus gestis Manlii Vulsonis Graeco sermone scripsisse uelint.





7.1 Ego uero M. Tullio libenter adhaereo, qui in libro De oratore Hannibalem dicit audiuisse Ephesi peripateticum Phormionem, de imperatoris officio et de omni re militari copiosissime disserentem, 2 pauloque post rogatum quidnam de illo philosopho iudicaret respondisse non optime graece, attamen graece, multos se deliros uidisse senes, sed qui magis quam Phormio deliraret uidisse neminem.





8.1 Ambo praeterea apti in dicendo, Hannibal etiam acutus in respondendo fuisse traditur. Cum aliquando Antiochus populo Romano bellum illaturus copias in aciem deduxisset, 2 non tam armis quam auro argentoque ornatas quaesiuit a Poeno an satis haec copiae sibi uiderentur. Tum ille: «Satis, inquit, o rex, quamuis hostes auarissimi sint».



9.1 Illud autem uere dici potest Hannibalem res gessisse magnas attamen suae reipublicae calamitosas. Causa enim pernitiosissimi belli causa pestis atque exitii fuit. 2 Scipio contra sic rempublicam suam protexit, patriam conseruauit, imperium auxit, ut qui ea meminerunt 

Romam ingratam appellare non dubitent, quae Aphricanum seruatorem urbis cedere ex urbe maluit, quam paucorum furorem audaciamque reprimere. 

10.1 Ego uero nec eam ciuitatem gratam appellare possum, quae praestantissimi uiri simul et innocentissimi tam [128r] abiecte ignominiam tulit, nec tam uituperare scio, quam uituperandum censerem, si ad eam iniuriam inferendam contulissem manus. 2 Verum senatus, ut omnes auctores asseuerant, Tyberio Graccho opem Scipionibus afferenti gratias egit, et plaebs relictis tribunis, qui rerum citabant, per omnia templa urbis Ahricanum secuta facile declarauit quanta beniuolentia quantoque honore dignum censeret Scipionum nomen.



11.1 Quod si ex talibus iudiciis ciuium animi metiendi sint, non tam ingrata ciuitas in abiicienda beneficiorum memoria, quam in toleranda iniuria lenis mollisque censenda erit. 2 Pauci enim fuere qui reliquis indignantibus tale facinus audiendum putarunt. Caeterum uir magni animi Scipio facile contemnens inimicorum inuidiam caedere ex urbe maluit, quam intestinis discordiis ciuitatem euertere. 3 Nec iam ipse ut Coriolanus Alcibiades aliique permulti ex antiquorum memoria infesta patriae signa inferenda putauit, nec exteras gentes potentissimos reges commouendos censuit, ut eorum auxiliis fultus ei ciuitati uim afferret, quam spoliis triumphisque decorarat.



12.1 Quantum enim Romanae libertati consuluerit facile intelligi potuit, cum regale nomen ab Hispanis delatum repudiauit, cum populo Romano succensuit, quod eum perpetuum consulem et dictatorem uellet facere. 2 Cum in comitio in rostris in Capitolio sibi statuas fieri uetuit, quae omnia posteris temporibus ad Caesarem, qui Pompeium profligauit, a seruientibus ciuibus sunt delata.



13.1 Eae igitur aliaeque eiusdem generis sunt Aphricani propriae uirtutes maxime ac uerissime laudes continentur. Verum ut haec omnia ad unam summam referantur, ii duo celeberrimi duces non tam domesticis uirtutibus, quibus Scipio magnopere praestitit, quam bellicis artibus et rerum gestarum gloria comparabiles esse uidentur. 2 Exitus quoque uitae similitudinem quandam prae se ferunt, quod ambo extra patrium solum obierunt, quanquam Scipio non a republica damnatus ut Hannibal, sed uoluntario sibi exilio indicto uitam extra urbem finiendam putauit.





